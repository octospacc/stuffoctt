<!--t Frieren - Capitolo 6 t-->
<!--d Il tempo continua a passare inesorabile, ma le maghe non si fermano neppure in questo capitolo. Adesso sono a... d-->
<!--tag Random tag-->

Il tempo continua a passare inesorabile, ma le maghe non si fermano neppure in questo capitolo. Adesso sono in un altro villaggio marittimo, dove decidono (o meglio, Frieren è quella che decide le cose, e Fern in questo senso non può o non vuole fare molto se non andarle appresso) di ripulire la costa, stranamente tutta sporca di detriti infiniti e dei più improbabili, tra mare e spiaggia, per un altro vecchietto che vorrebbe vederla com'era un tempo... ed in realtà anche Frieren, motivo per cui accetta nonostante in palio ci sia solo un grimorio falso, a suo dire pure di pessima fattura. (Infatti a Fern pareva strano che la sua maestra accettasse senza un personale interesse...)

Con mesi e mesi che passano avendo tra le mani questo lavoraccio, fino ad arrivare all'inverno, si viene a scoprire meglio un altro dei lati di Frieren con cui condivido spaventosamente troppo... la sua pigrizia, o forse sarebbe più appropriato dire "stanchezza intrinseca"; comunque sia, quella roba lì per cui la giornata si inizia estremamente a rilento, e si spera di farla continuare senza troppissima fatica... quella roba per cui si vuole dormire 12 ore al giorno, specialmente, una struttura delle cose con cui proprio in questi ultimissimi giorni freddi mi sto trovando a scontrarmi.

Almeno, io, a differenza sua, se devo iniziare presto la giornata, ci riesco senza che ci debba essere qualcuno che mi faccia tutto al posto mio... mentre Fern si trova a fare esattamente questo, compreso pure il cambiarla, altrimenti questa uscirebbe di casa se va bene a mezzogiorno, e forse le vignette della routine mattutina sarebbero il quintuplo. In effetti è strano che, ai tempi che furono, i suoi compagni non se la presero più di tanto per questa sua caratteristica... ma, ovviamente, erano costretti a lasciarla indietro.

Comunque, giorno dopo giorno le due macinano l'incarico senza troppe difficoltà, nonostante pure il freddo, sollevando quintali di roba con la magia per spostarla chissà dove (spero abbiano fatto la raccolta differenziata, almeno... sennò che miseria, era meglio non toccare niente!)... finendo giusto in tempo per "la festa del nuovo anno", in cui si usa andare proprio lì, alla costa, a vedere l'alba del primo giorno del nuovo anno che si specchia nel mare, ora che è ripulito.

Nonostante la botta — perché, chiaramente, l'orario dell'alba non è comodo per nessuno, umani o elfi — questa volta Frieren, a differenza che in passato, vuole esserci... non perché gli interessi, ma proprio perché non gli interessa... Boh, questa non l'ho capita completamente neanche io, ad essere sincera; ho una teoria psicologica, ma me la terrò segreta per me. Sotto sotto, vuole vederla perché Himmel le disse che, conoscendola, le sarebbe piaciuta... ma evidentemente non la conosceva abbastanza, perché una volta lì si, è bella da vedere, ma alla fine è noioso e non tutto 'sto granché... quindi, neanche qualche minuto e se ne torna a dormire! (È davvero fin troppo me...)

![](https://stuff.octt.eu.org/content/images/20251008234212-IMG_20251008_231720-01.jpeg)