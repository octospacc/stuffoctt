<!--t Imprese veloci ma inconsistenti, sempre su New Horizons! (Giorni 7-8) t-->
<!--d Ieri sera, tra le mie tante inevitabili paturnie vitali, non ho avuto neanche un po&#039; di tempo per giocare a New Horizons. L&#039;ho comunque d-->
<!--tag Random tag-->

Ieri sera, tra le mie tante inevitabili paturnie vitali, non ho avuto neanche un po' di tempo per giocare a New Horizons. L'ho comunque aperto, giusto per non perdere lo slancio di miglia giornaliere, e per dissotterrare appena due fossili che ho adocchiato per la via (disordinata e non diretta) da casa mia al centro servizi... ma, ovviamente, a parte quello, da ieri non c'è nulla; a parte un dettaglio che mi ha sorpreso, cioè che Tom Nook, trovandosi me di fronte alle ore 1:11 di notte, ha tenuto a specificare (...forse per rinfacciarmi i miei assurdi orari?) che il tale comunicato è riservato ai nottambuli! (O ai sonnambuli...?)

![](https://stuff.octt.eu.org/content/images/20250923010028-2025092201115700-02CB906EA538A35643C1E1484C4B947D.jpg)

Forse meglio così, anche perché non avrei potuto immaginare di raccontare le cose di due giorni nello spazio (e nel tempo...) di uno solo. Questa sera, invece, il tempo per il gaming l'ho trovato, e per fortuna è stato alquanto tranquillo: le novità ci sono, ma sull'isola sembra allo stesso tempo che tutto taccia.
Dal canto mio, ho provato a spendere qualche quarto d'ora a raccogliere materiali da dare ai procioni per l'apertura del loro famigerato negozio... ma, pur essendo riuscita a raccogliere tutta la legna necessaria e anche qualcosa in più, scassando tutte le pietre che ho trovato sull'isola oggi sono riuscita a racimolare così poco minerale di ferro da ritrovarmi alla fine con solo 29 pezzi nell'inventario... me ne manca esattamente 1. E voi non avete idea di quanto sto rosicando, non tanto perché ho fretta del negozio, ma perché un singolo pezzo di materia prima mancante è davvero da manicomio...

La legna allora gliel'ho già passata tutta, e in cambio ho ricevuto 3 regalini simpatici: una _pettorina_ (una canottiera rossa con un numero 1 sopra), una _bambolina_ che aggiungerà quel pizzico di inquietudine simpatica alla mia casa, e un _pavimento semplice rosso_. Invece, il ferro non lo hanno voluto prendere, perché per "motivi organizzativi" prendono solo offerte intere... Cioè, fatemi capire... questi due non sono capaci di tenere un inventario dei materiali scemissimo, e vorrebbero gestire uno stramaledetto negozio di prodotti al dettaglio??? E a Nook la cosa non puzza?!

![](https://stuff.octt.eu.org/content/images/20250923010047-2025092223233200-02CB906EA538A35643C1E1484C4B947D.jpg)

Intanto, avendo anche Ninì saputo che sto cercando di far costruire questo odioso negozio, mi ha regalato una _pala_ qualora dovesse servirmi per raccogliere i materiali... una _pala_ e basta, non fragile. Ha detto che l'ha potuta costruire dopo aver comprato il pacchetto di schemi per strumenti semplici di Nook, di cui forse non farei male a considerare l'acquisto... però non saprei, perché ricordo vagamente che le ricette per gli strumenti più avanzati si potessero ottenere anche in altri modi nel corso della storia. Per ora non ci penso troppo, ma la pala fatta finalmente di ferro anziché di legno tornerà sicuramente utile (finché durerà, che purtroppo non è un tempo infinito).

Comunque, per distrarmi dal vario dolore, ho deciso di partecipare alla cerimonia di inaugurazione del nuovo museo (...cioè, praticamente di dare l'OK per farla svolgere seduta stante). A parte le frasi a scelta a me disponibili per una singola linea di dialogo accordatami che sono tutte maledettamente cringe, la funzione isolana è simpatica, e certamente l'avere il museo (per giunta di geometria pesantemente non euclidea, come ho accennato qualche giorno fa, essendo infinitamente più grande visto da dentro rispetto al fuori) è importante e sfizioso. Blatero ne è contento a dir poco, e sembra che ora sia disponibile persino una nuova opzione parlando con lui, per richiedere informazioni dettagliate anche a riguardo di pezzi già donati (e, allo stesso tempo, ora è possibile donare più oggetti insieme)... sarà utile per approfondire qui ciò che non ho altrimenti potuto prima. Intanto, mi sono goduta la scena della festa con sullo sfondo tutta la mia spazzatura.

![](https://stuff.octt.eu.org/content/images/20250923010150-2025092223552200-02CB906EA538A35643C1E1484C4B947D.jpg)

Avrei a questo punto ben 10 fossili accumulati tra stasera, ieri in cui ho giocato per finta, e l'altro ieri in cui Blatero era sfrattato... e sono veramente troppi, al punto che al solo pensare di maneggiarli e trascriverli mi viene il mal di testa. Piuttosto, ho considerato di portarmi avanti con le donazioni di insetti a questo punto, e mi sono quindi tolta da mezzo la farfalla dell'altra sera, ed una _cicindela_... così come un'altra zanzara che ho catturato stasera (in realtà, più di una; ho un piano malvagio). Nessuno dei regalini è piaciuto al gufo. Prima, mi ha detto che la farfalla cobra è a dirla tutta una falena, precisamente la più grande al mondo, ed è stato ben chiaro su come per lui sia ripugnante e spaventosa (ma come, è così elegante!)... ma prova pena per il fatto che esca dal bozzolo senza bocca, e quindi che dopo qualche giorno muoia, non potendo mangiare; poi, che la cicindela si muove in modo strano, accelerando e frenando quando corre per arrivare alle prede (non è dato sapere quali, bah); e infine... purtroppo, a nostre spese tutti sappiamo già tutto sulle zanzare.

Dunque, tutto più o meno a posto oggi, ma a questo punto direi anche basta... no? Beh, non prima di aver fatto la conta completa dei regalini (quelli che non c'entrano niente)! Infatti, da un palloncino, un messaggio in bottiglia, ed un altro palloncino (spero in quest'ordine, ma a quest'ora chi lo sa...), mi sono arrivati degli schemi rispettivamente per una _giostrina frutti dell'albero_, altro elemento autunnale per pignisti e ghiandisti, un _cavalluccio_ (spero dondolante), costruibile invece con poco legno, ed una _lampada frutti dell'albero_. Mentre dall'ABC è arrivato un _mangianastri_, completamente a caso; a detta loro per migliorare l'arredamento, ma io non saprei. E l'unica cosa che resta a questo punto sono... le miglia di Nook, per le quali dico viva la ricchezza e buonanotte!

![](https://stuff.octt.eu.org/content/images/20250923010257-2025092300293100-02CB906EA538A35643C1E1484C4B947D.jpg)

+ 300 miglia per 7+ giorni di accesso, e stessa cosa ieri... e credo che questa sarà l'ultima volta che menziono questa specifica fonte di miglia, perché mi sa che continuerà esattamente così per sempre;
+ 300 miglia e titolo "Avanotto/a realizzato/a" per "Perfezione pescante", per essere riuscita a pescare 10 robe (credo spazzatura esclusa) da mare e fiume;
+ 500 miglia e titolo "Mediatore/mediatrice aggressivo/a" per "Raccattalegna", per aver raccattato stavolta 100 e più pezzi di legna;
+ 300 miglia e titolo "Asso della fionda disinvolto" per "Pioggia di tesori", per aver raccolto 5 e più palloncini in assoluto;
+ 500 miglia e titolo "Frana affascinante" per "Tesori perduti"... dopo che un palloncino che ho abbattuto mi è immediatamente caduto nel fiume, e l'ho maledettamente perso, maremma la maiala!
+ (più altre 150 x2 e 100 x2 miglia grazie a Nook+!)