<!--t Pretty Guardian Sailor Moon - Atto 5 t-->
<!--d Col favore del sonno e della sbadataggine, il nuovo giorno che con questo capitolo si apre è uno che sembra già pieno di incidenti per Usagi, che... d-->
<!--tag Random tag-->

Col favore del sonno e della sbadataggine, il nuovo giorno che con questo capitolo si apre è uno che sembra già pieno di incidenti per Usagi, che prima quasi viene investita per strada, poi quasi colpita da una palla da baseball a scuola, tutto mentre Luna le dice che nel suo nuovo ruolo di responsabilità pratica e simbolica dovrebbe stare un po' meno addormentata... Ma, con la solita casualità troppo conveniente, una nuova ragazza grossa e potente che le sta nei paraggi la salva in entrambi i casi... niente meno che una nuova studentessa trasferitasi nella scuola media Juban: Makoto.

![](https://stuff.octt.eu.org/content/images/20251029142852-IMG_20251028_011922-01.jpeg)

Ci sono allora motivi per cui festeggiare, forse (...anzi, direi certamente, perché tanto il titolo del capitolo fa già capire cosa dovrà accadere alla finissima), ma fino a un certo punto. Si scopre infatti che la cugina di Naru, l'amica di Usagi, che a breve si sarebbe dovuta sposare, è rimasta da un momento all'altro senza il promesso marito, che è del tutto scomparso senza lasciare tracce... e, per quanto di solito si farebbe forse bene a sospettare motivazioni non paranormali per fenomeni del genere, sappiamo bene che in questo mondo, in questa città, non passa praticamente un singolo giorno senza che i nemici dell'oltretomba facciano delle loro scemenze.

Il disastro di stavolta viene allora scoperto quasi per caso. Gira una voce per cui, al negozio di abiti da sposa dove la cugina di Naru ha comprato, ci sia questo manichino sospetto, proprio sul cornicione della finestra, che la notte scende e va ad adescare gli uomini. Tra l'altro, a sentire questa storia, Rei diventa immediatamente una turbofemminista tosta, dicendo immediatamente che, se gli uomini si fanno adescare, la colpa è la loro... ma evitino certi di alzare i forconi a questa rivelazione, suvvia, che tanto persino Usagi l'ha già biasimata. Il karma negativo di questo contesto, però, non si abbatte su di lei, bensì su Makoto...

![](https://stuff.octt.eu.org/content/images/20251029150220-IMG_20251028_012051-01.jpeg)

Proprio quella sera, il tizio a caso che viene adescato dal manichino fantasma, che evidentemente è reale, è il povero Furuhata, quello della sala giochi. La sua unica colpa è davvero quella di essersi trovato nel posto sbagliato al momento sbagliato, perché il malvagio che controlla il manichino altro non deve fare che guardarlo negli occhi e dirgli una cosina, perché lui perda completamente il senno. Il Furu controllato, però, a sua volta diventa mezzo di adescamento del maligno, e allo stesso semplice modo si prende Makoto, che ugualmente si trovava forse nei paraggi... è il solito piano per prendere più vittime possibile, e quindi più energia possibile, vabbé.

Ormai non mi stupisco, ma anche Tuxedo Kamen si trovava a passare da lì, e ha visto la scena complicata, quindi è di corsa andato a chiamare Usagi, che dormiva tranquilla a casa propria, e... Un momento, ma come fa lui a sapere dove abita lei, mannaggia alla miseria??? Su questo, purtroppo, temo non avrò mai risposta... ma, almeno, stasera si è riuscito a capire il ruolo di Makoto. Non prima però di un momento veramente pazzo per cui, prima di diventare Sailor Moon, Usagi prende le sembianze di Furuhata, se ho capito bene, per andare dalla sposa fantasma e disorientarla, facendo poi immediatamente un'apparizione veramente di scena, assieme alle altre sue 2 compagne arrivate in aiuto...

![](https://stuff.octt.eu.org/content/images/20251029143020-IMG_20251028_012157-01.jpeg)

Beh, come previsto, Makoto si risveglia: è la guerriera del tuono e del coraggio (ed in effetti ha un bel po' di entrambe le cose), ma a dire il vero anche con delle belle caratteristiche floreali in mezzo; infatti, mentre il suo attacco letale contro Nepherite è il *Jupiter Thunderbolt*, un attimo prima fa un certo *Flower Hurricane* che lo disorienta. Sono però rimasta particolarmente sorpresa da quanto rapido e sicuro è stato questo suo risveglio: le è bastato sentire come le altre ragazze stavano facendo una rapida ramanzina al nemico su come sia sbagliato ingannare le donne (specialmente con la magia nera, aggiungerei io), in questo caso proprio Makoto, e in lei si è prima liberata quella particolare forza sollevante, mentre attimi dopo ha persino in qualche modo capito di stare sotto la protezione di Giove. Non mi spiego tutto ciò!

![](https://stuff.octt.eu.org/content/images/20251029142820-IMG_20251028_012254-01.jpeg)

È un capitolo con meno piccoli dettagli sbellicosi o intriganti questo, a mio parere, ma la nuova ragazza si fa decisamente notare (...forse anche perché è parecchio alta, e pare che ai più dei coetanei incuta senza volerlo timore), e dà come l'impressione di nascondere qualche segreto che neanche lei sa. Alla fine della battaglia, rivela che in realtà ha cambiato scuola praticamente perché un senpai di cui era innamorata l'ha distrutta, portandola a non sopportare di doverlo vedere ogni giorno... ma, allo stesso tempo, dall'aria, sentiva di dover cambiare, e che nel farlo avrebbe ottenuto qualcosa di più potente dell'amore... e infatti, guarda il sempre imprevedibile caso, alla fine è finita nella squadra delle guerriere.